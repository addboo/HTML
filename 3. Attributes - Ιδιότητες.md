# Attributes / Ιδιότητες
Μέχρι στιγμής είδαμε ορισμένες ετικέτες HTML όπως των επικεφαλίδων `<h1>`, `<h2>`, των παραγράφων <p> και άλλα. Τα χρησιμοποιήσαμε στην πιο απλή μορφή τους. Αρκετές ετικέτες όμως δέχονται και ιδιότητες (attributes). 

Οι περισσότερες ιδιότητες των στοιχείων είναι ζεύγη ονομάτων και τιμών (names & values), τα οποία διαχωρίζονται με ένα «=» και γράφονται μέσα στην ετικέτα εκκίνησης ενός στοιχείου, μετά το όνομα του στοιχείου. Η τιμή μπορεί να περικλείεται σε μονά ή διπλά εισαγωγικά, παρότι τιμές που αποτελούνται από συγκεκριμένους χαρακτήρες μπορούν να γράφονται χωρίς εισαγωγικά στην HTML, αλλά όχι στην XHTML. Το να μένουν οι τιμές των ιδιοτήτων χωρίς εισαγωγικά θεωρείται ανασφαλές.

Οι ιδιότητες χρησιμοποιούνται για να ορίζουν επιπλέον χαρακτηριστικά των στοιχείων HTML που βρίσκονται εντός των ετικετών. Όλες οι ιδιότητες αποτελούνται από δύο κομμάτια, του ονόματος και της τιμής (name & value).

Το όνομα (name) είναι το όνομα του property που θέλουμε να χρησιμοποιήσουμε και η τιμή (value) είναι η τιμή που θέλουμε να ορίσουμε. Για παράδειγμα, ένα από τα properties είναι το align που ορίζει την στοίχιση του περιεχομένου. Το align χρησιμοποιείτε στην ετικέτα `<p>`. Έτσι αν γράψουμε `<p align="right">Αυτή είναι μια παράγραφος</p>`, τότε όλα τα περιεχόμενα της παραγράφου θα στοιχιστούν δεξιά στην ιστοσελίδα μας. Η align δέχεται τρείς τιμές: left, center, right.

> Τα ονόματα των ιδιοτήτων και οι τιμές των ιδιοτήτων είναι case-insensitive συνεπώς δεν έχει σημασία αν γράφετε με πεζά ή κεφαλαία γράμματα. Το World Wide Web Consortium (W3C) συνιστά να χρησιμοποιούμε πεζούς χαρακτήρες από την HTML 4.

```html
<!DOCTYPE html> 
<html>
 
   <head> 
      <title>Align Attribute  Example</title> 
   </head>
	
   <body> 
      <p align = "left">This is left aligned</p> 
      <p align = "center">This is center aligned</p> 
      <p align = "right">This is right aligned</p> 
   </body>
	
</html>
```


|Αποτέλεσμα|
:-------------------------:|
![Image1](https://openlab.gr/images/html/align.png)|

## Βασικές Ιδιότητες
Οι τέσσερις βασικές ιδιότητες οι οποίες χρησιμοποιούνται στην πλειοψηφία των HTML στοιχείων είναι οι

* Id
* Title
* Class
* Style

<br>

### Η Ιδιότητα ID
Η ιδιότητα id παρέχει ένα αναγνωριστικό για ένα στοιχείο το οποίο είναι μοναδικό σε ολόκληρο το έγγραφο (ιστοσελίδα). Χρησιμοποιείται για να ταυτοποιεί το στοιχείο ώστε να μπορούμε να αλλάξουμε τα χαρακτηριστικά που αυτό εμφανίζεται. Ταυτοποιώντας ένα στοιχείο στην ιστοσελίδα μας, μπορούμε να το μετακινήσουμε, να μεταβάλλουμε το περιεχόμενό του αλλά και να το διαγράψουμε από την ιστοσελίδα μας.

```html
<p id = "html">Αυτή η παράγραφος περιγράφει την HTML</p>
<p id = "css">Αυτή η παράγραφος περιγράφει τί είναι Cascading Style Sheet</p>
```

Στο παραπάνω παράδειγμα έχουμε δημιουργήσει δύο παραγράφους. Κάθε παράγραφος έχει το δικό της id για να μπορούμε να τις "πειράξουμε" ξεχωριστά την κάθε μια. Η πρώτη παράγραφος έχει id html ενώ η δεύτερη css. 

<br>

### Η Ιδιότητα TITLE
Η ιδιότητα title προσθέτει μια εξήγηση στο στοιχείο στο οποίο εφαρμόζεται. Στους περισσότερους browser αυτή η ιδιότητα εμφανίζεται ως αναδυόμενο παράθυρο βοήθειας εαν αφήσουμε για λίγο το mouse pointer επάνω στο στοιχείο.

```html
<!DOCTYPE html>
<html>

   <head>
      <title>The title Attribute Example</title>
   </head>
	
   <body>
      <h3 title = "Hello HTML!">Titled Heading Tag Example</h3>
   </body>
	
</html>
```


|Αποτέλεσμα|
:-------------------------:|
![Image1](https://openlab.gr/images/html/title.png)|


<br>

### Η Ιδιότητα CLASS
Η ιδιότητα class χρησιμοποιείται στην HTML για να δίνει συγκεκριμένα χαρακτηριστικά στα στοιχεία της ιστοσελίδας μας που την καλούνε. Για παράδειγμα μπορεί να έχουμε δηλώσει οτι όποια ετικέτα χρησιμοποιεί την κλάση red, οι χαρακτήρες να γίνονται κόκκινοι και έντονοι (bold). Έτσι, σε όποιο σημείο της ιστοσελίδας μας δηλώνουμε την κλάση red, τότε αυτόματα θα κοκκινίζουν οι χαρακτήρες. Θα μάθετε περισσότερα για τα Cascading Style Sheets (CSS) στα επόμενα μαθήματα. Προς το παρόν για να μην μπερδευτείτε ας το αποφύγετε.

Μπορείτε σε ένα στοιχείο να δηλώσετε περισσότερες από μία κλάσεις αφήνοντας απλά κενό μεταξύ των ονομάτων των κλάσεων κάπως έτσι `class = "className1 className2 className3"`


<br>

### Η Ιδιότητα STYLE
Η ιδιότητα style εφαρμόζει στυλ εμφάνισης σε συγκεκριμένα στοιχεία. Θεωρείται καλύτερη τακτική να χρησιμοποιούνται οι ιδιότητες id ή class ώστε να επιλέγεται το στοιχείο μέσα σε ένα CSS, αλλά μερικές φορές μπορεί να είναι πιο απλό να ανατεθούν style κατευθείαν στο Στοιχείο.

```html
<!DOCTYPE html>
<html>
  <head>
    <title>The style Attribute</title>
  </head>

  <body>
    <p style = "font-family:arial; color:#FF0000;">Ένα απλό κείμενο που χρωματίζεται κόκκινο...</p>
  </body>
</html>
```

Μέσα στην ιδιότητα style δηλώνουμε CSS. Θα τα δούμε αυτά αναλυτικότερα σε άλλο μάθημα. Προς το παρόν καλό είναι να γνωρίζετε οτι το στυλ μπορούμε πολύ εύκολα να το διαχειριστούμε χρησιμοποιώντας την σύνταξη του CSS μέσα στην ιδιότητα style. Στο παραπάνω παράδειγμα με την `font-family` ορίζουμε την γραμματοσειρά του κειμένου μας. Με την `color` ορίζουμε το χρώμα.

|Αποτέλεσμα|
:-------------------------:|
![Image1](https://openlab.gr/images/html/style.png)|

<br>

## Γενικές Ιδιότητες
Στον παρακάτω πίνακα θα δείτε ιδιότητες που χρησιμοποιούνται στην πλειοψηφία των ετικετών (tags).

Ιδιότητες  | Τιμές | Περιγραφή
|--|--|--|
align  | right, left, center | Στοίχιση οριζόντια
valign | top, middle, bottom | Στοίχιση κάθετα
bgcolor  | numeric, hexidecimal, RGB values | Επιλογή χρώματος φόντου
background | URL | Τοποθέτηση φόντου
id | User Defined | Δηλώνουμε το όνομα του id που έχουμε δημιουργήσει στο CSS μας.
class | User Defined | Δηλώνουμε το όνομα της κλάσης που δημιουργήσαμε στο CSS μας.
width | Numeric Value | Ορίζεται το εύρος του στοιχείου. Αυτό μπορεί να είναι πίνακας, εικόνα ή τα κελιά ενός πίνακα.
height | Numeric Value | Ορίζεται το ύψος του πίνακα, μιας εικόνας ή των κελιών ενός πίνακα. 
title | User Defined | Αναδύεται ο τίτλος των στοιχείων
